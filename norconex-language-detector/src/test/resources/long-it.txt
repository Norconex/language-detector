Wikimedia Foundation
Da Wikipedia, l'enciclopedia libera.
Wikimedia Foundation Inc.
Wikimedia Foundation Inc.
Logo della Wikimedia Foundation, originariamente concepito dal wikipediano Neolux
Abbreviazione   WMF
Tipo    fondazione no-profit
Fondazione  20 giugno 2003
Fondatore   Jimmy Wales
Scopo   promozione di Wikipedia e dei progetti correlati
Sede centrale   Stati Uniti San Francisco
Direttore generale  Stati Uniti Lila Tretikov
Sito web
Wikimedia Foundation, San Francisco.

Wikimedia Foundation Inc. è una fondazione senza fini di lucro che ha sede a San Francisco, in California (Stati Uniti). Gestisce numerosi progetti collaborativi online basati su wiki; il suo progetto più noto, l'enciclopedia Wikipedia, figura tra i 10 siti più consultati al mondo.[1]

La costituzione della fondazione fu annunciata ufficialmente il 20 giugno 2003 dal cofondatore di Wikipedia Jimmy Wales,[2] che gestiva Wikipedia sotto l'egida della sua azienda Bomis.[3]

Il nome "Wikimedia" è un neologismo coniato da Sheldon Rampton in una e-mail inviata alla mailing list [WikiEN-l] nel marzo 2003. In seguito i nomi di dominio wikimedia.org e wikimediafoundation.org furono assicurati alla Fondazione da Daniel Mayer.

Indice

    1 Scopi
    2 Progetti
    3 Software e hardware
    4 Note
    5 Voci correlate
    6 Altri progetti
    7 Collegamenti esterni

Scopi

Gli scopi della fondazione sono quelli di incoraggiare lo sviluppo e la diffusione di contenuti liberi in tutte le lingue, e fornire gratuitamente al pubblico l'intero contenuto dei suoi progetti wiki.

In aggiunta all'enciclopedia furono istituiti un dizionario multilingue e un thesaurus chiamato Wiktionary, una raccolta di citazioni chiamata Wikiquote, una collezione di testi didattici in formato elettronico (manuali e libri di testo) chiamato Wikibooks, uno spazio dedicato esclusivamente all'attualità, ovvero l'agenzia di stampa Wikinotizie, oltre a raccolte di opere di autori celebri su Wikisource. A questi si sono aggiunti nel tempo ulteriori progetti, come Wikispecies (un catalogo di tutte le forme di vita) e Wikiversity (un ambiente per l'apprendimento collaborativo).

Con la creazione della Wikimedia Foundation, Wales vi ha trasferito il possesso di tutti i nomi di dominio di tutte le edizioni di Wikipedia, di Wiktionary, di Nupedia, oltre ai diritti d'autore per tutti i materiali collegati a quei progetti che furono creati da impiegati della Bomis (tra cui figurava Larry Sanger) o da Wales stesso. La fornitura stessa di computer usata per i progetti Wikimedia è stata donata da Wales alla Fondazione.

Wales dichiarò in diverse occasioni che la Bomis avrebbe continuato a fornire corrente e banda gratis per questi progetti. L'auspicio era che l'esistenza di una fondazione non profit avrebbe reso possibile generare abbastanza introiti tramite donazioni e sovvenzioni da parte di enti pubblici o privati, in modo da garantire la continua crescita di ogni progetto Wikimedia, cosa che in effetti avvenne. La fondazione e i suoi progetti sono sostenuti principalmente da microdonazioni.

Una parte dei membri del consiglio di amministrazione della fondazione sono eletti direttamente dagli utenti dei progetti online, quali rappresentanti della vasta comunità online che gestisce i contenuti dei vari progetti.
Progetti

I progetti gestiti dalla Wikimedia Foundation sono diversi, ma si caratterizzano tutti per il contenuto libero e per essere redatti in modo collaborativo da volontari. Tutti i progetti, inoltre, sono multilingue (segue la lista in ordine cronologico di apertura[non chiaro]).
Wikipedia   Un'enciclopedia generale in oltre 280 lingue.
Wikizionario    Un dizionario che cataloga significati, sinonimi, etimologie e traduzioni.
Wikiquote   Una raccolta di citazioni di personaggi celebri, libri, film e altro.
Wikibooks   Una biblioteca di libri di testo e materiale educativo.
Wikisource  Una biblioteca di documenti e testi di pubblico dominio.
Wikimedia Commons   Un archivio di immagini, suoni e filmati liberamente utilizzabili.
Wikispecies     Un indice di dati sulle specie di animali, piante, funghi, batteri, archei, protisti e tutte le altre forme di vita.
Wikinotizie     Una fonte di notizie redatte da volontari di tutto il mondo.
Wikiversità     Una piattaforma online per l'apprendimento e la raccolta di risorse didattiche.
Wikidata    Un database consultabile e modificabile da umani e automi per supportare altri progetti di Wikimedia
Wikivoyage  Una guida turistica a contenuto libero
Software e hardware
Server Wikimedia a Tampa, Florida

I progetti della Wikimedia Foundation sono gestiti esclusivamente da software open source. I contenuti di Wikipedia e degli altri progetti sono memorizzati su database, che sono salvati su server dislocati principalmente in Florida, e sono accessibili su Internet per mezzo di un'architettura client-server a n-tier. Le voci dell'enciclopedia sono scritte in un linguaggio apposito, che il software MediaWiki converte in un formato destinato all'utente (HTML) per la consultazione su browser.

Il software opera su alcuni cluster di server dedicati su piattaforma LAMP, dislocati principalmente in Florida. In origine, Wikipedia girava su UseModWiki, di Clifford Adams; questo sistema era detto Fase I. All'inizio, il software richiedeva l'uso del CamelCase per i collegamenti; più tardi, fu possibile anche l'uso delle doppie parentesi quadre. Dal gennaio 2002, UseModWiki fu sostituito con un software wiki con estensioni PHP e database MySQL. Tale software (Fase II) venne scritto espressamente per il progetto Wikipedia, da Magnus Manske. Numerose modifiche furono applicate per migliorare le prestazioni in risposta al crescente numero di visite. Il software Fase II venne quindi riscritto di nuovo, questa volta da Lee Daniel Crocker. Realizzata nel luglio 2002, la Fase III del software fu chiamata MediaWiki. Rilasciata sotto licenza GNU General Public License, è la piattaforma attualmente usata dai progetti Wikimedia.[4]
Server Wikimedia ad Amsterdam

I progetti sono stati gestiti da un solo server fino al 2003, quando la configurazione fu espansa in un'architettura distribuita n-tier. Nel gennaio 2005, il progetto girava su 39 server dislocati in Florida. Questa configurazione prevedeva un singolo database server principale basato su MySQL e alcuni database server dipendenti, 21 web server per il software Apache e 7 cache server Squid per velocizzare il traffico. A luglio 2005, le dimensioni del cluster erano aumentate a più di 80 server. Ad agosto 2006 i server sono cresciuti fino a diventare 240.[5] La configurazione attuale comprende un cluster principale a Tampa, Florida, che ospita tutti i database server e alcuni cache server, e due gruppi di cache server destinati ad alleggerire il traffico europeo e asiatico, rispettivamente ad Amsterdam e Seul, per un totale di circa 350 server.[6]

In funzione della loro provenienza geografica, le richieste sono gestite da un primo livello di server che contengono delle copie statiche delle pagine (squid cache). Tali server gestiscono la maggior parte del traffico del sito, costituito dalla lettura delle voci da parte di utenti non registrati, senza coinvolgere il livello applicativo né il database. Le richieste che non possono essere soddisfatte dalla squid cache sono invece inviate ai server dedicati al bilanciamento del carico che a loro volta inoltrano la richiesta ad uno dei web server Apache. Su tali server applicativi viene effettuato il rendering della pagina richiesta a partire dai dati contenuti nel database. Ulteriori livelli di cache e replicazione dei dati consentono di ridurre al minimo il peso di ciascuna richiesta. Server separati sono dedicati alla gestione delle immagini e dei file multimediali, così come ad altre attività di servizio, monitoraggio, ecc[7].
Note

    ^ Top 500, Alexa. URL consultato il 2 gennaio 2010.
    ^ Brian Bergstein, Sanger says he co-started Wikipedia in ABC News, Associated Press, 25 marzo 2007. URL consultato il 31 luglio 2007.

        «The nascent Web encyclopedia Citizendium springs from Larry Sanger, a philosophy Ph.D. who counts himself as a co-founder of Wikipedia, the site he now hopes to usurp. The claim doesn't seem particularly controversial  — Sanger has long been cited as a co-founder. Yet the other founder, Jimmy Wales, isn't happy about it.».

    ^ Jimmy Wales, Wikipedia English mailing list message, 20 giugno 2003.
    ^ (EN) Wikipedia Technical FAQ.
    ^ (EN) Wikimedia servers - MetaWiki.
    ^ (EN) Wikimedia architecture, aprile 2007.
    ^ Wikipedia: Site internals, configuration, code examples and management issues (the workbook), aprile 2007.

Voci correlate

    Wiki
    Wikipedia
    MediaWiki
    Lista dei capitoli Wikimedia

Altri progetti

    Collabora a Wikinotizie Wikinotizie contiene notizie di attualità su Wikimedia Foundation
    Collabora a Commons Commons contiene immagini o altri file su Wikimedia Foundation

Collegamenti esterni

    Il sito della Wikimedia Foundation (dove è disponibile lo Statuto tradotto in italiano)
    La registrazione pubblica della Wikimedia Foundation Inc. dal sito del Dipartimento di Stato della Florida
    L'annuncio della fondazione di Wikimedia
    La metapagina di Wikimedia
    La mail di Sheldon Rampton su WikiEN-l
